---
title: Únorové novinky a neformální setkání
publishDate: 'February 27 2024'
tags:
  - "2024"
  - oznameni
---

Vážení vlastníci,
od posledního shromáždění v listopadu 2023 se toho poměrně dost událo. Dovolte tedy, abych vše stručně shrnul:

1. **Odvolání paní Hánové a Sorokáčových** proti rozhodnutí stavebního úřadu leží od 14. ledna 2024 na magistrátu Hl. m. Prahy u paní Levické. Termín zpracování spisu nám úřad nedal a informoval, že řeší množství dalších případů.

Jelikož úřední stanovisko k odvolání je v nedohlednu, hledáme způsob, jak odblokovat většinou vlastníků odsouhlasenou revitalizaci. Jak bylo dohodnuto na posledním shromáždění, proběhne neformální schůzka s cílem najít s paní Sorokáčovou řešení vyhovující všem vlastníkům a stažení odvolání manželů Sorokáčových a paní Hánové.

**Schůzka (ne shromáždění) proběhne ve čtvrtek 7. 3. 2024 v 19:00 online.** Pro ty z Vás, kteří se chcete zúčastnit, ale nemůžete online, bude možné i dorazit do prostor, ve kterých se vždy konají shromáždění. Sám se zúčastním online.

Odkaz na meeting: https://meet.google.com/sre-hynw-ndo

2. V průběhu prosince nás **paní Sorokáčová žádala o nahlédnutí do několika dokumentů**, které jsme ji poskytli jako kopie. V lednu nám pak paní Sorokáčová a paní Hánová poslaly předžalobní výzvy, ve kterých nás žádaly opět o množství dalších dokumentů včetně těch, které jim byli k nahlédnutí poskytnuty již dříve a které na základě trestního oznámení paní Sorokáčové zkoumala také policie se závěrem, že jednání členů výboru nelze posoudit jako trestný čin. S žádostmi vlastníků o nahlížení do našich dokumentů nám může velmi pomoci správcovská firma. Dokumenty protokolárně předáme do firmy JiViŠ tak, aby si je tam mohl prohlédnout kdokoliv z Vás.

3. **SVJ má právní posudek, který potvrzuje, že balkóny jsou individuálním vlastnictvím.** Závěrem je (citace):

*Ze všech dostupných podkladů lze učinit jediný závěr, a to ten, že balkon (určený jak v prohlášení vlastníka budovy, tak v převodních smlouvách k jednotkám) je vždy součástí dané jednotky, a je tedy zcela jednoznačně ve vlastnictví vlastníka dané jednotky.*

Náš dosavadní postup, kdy náklady rozpočítáváme individuálně je s tímto v souladu.

4. Dne 1. 2. 2024 **proběhla kontrola stoupaček**. Technik potvrdil, že jejich stav není uspokojivý, ale není ani havarijní. Příčinou problému jsou chybějící závěsy potrubí, což vedlo k jeho nežádoucímu zatížení na celé trase a má za následek zkrácení životnosti a zvýšené riziko havárie. Další postup bude projednán na nejbližším shromáždění.

5. **Tento týden paní Durdilová ze správcovské firmy distribuovala vyúčtování za rok 2023**, které je dle mého názoru zpracováno velmi přehledně a detailně. V případě nesrovnalostí nebo nejasností, paní Durdilovou, nebo mne, prosím kontaktujte telefonicky, nebo mailem.

**Na závěr nové a velmi zajímavé informace k revitalizaci:**

1. V průběhu řešení projektu revitalizace došlo k pro nás **pozitivním změnám v programu Nová Zelená úsporám**. Nyní máme schválenou dotaci necelé 3 miliony korun. Dle nového programu, při jinak nezměněných parametrech, dosáhneme na dotaci přibližně 3,5 milionu korun. Výbornou zprávou také je, že **dotace je nově vyplácena ihned po jejím schválení a ne až po dokončení realizace**. Díky tomuto mohou SVJ žádat o menší úvěry a dále tím šetří. Za výbor navrhuji, abychom na dalším shromáždění jednali o zrušení existující žádosti a podání nové. Dotace je nároková. To znamená, že vzhledem k tomu, že jsme již jednou podmínky dotačního programu splnili, není zde riziko toho, že by nám nová dotace nebyla znovu schválena. **Kromě cca 600 000 Kč navíc na realizaci záměru, stát přispěje i vlastníkům s nižšími příjmy, což je velmi dobrá zpráva například pro seniory a matky samoživitelky. U jednotky o velikosti 50m2 je příspěvek cca 125 000 Kč**. V následujícím mailu Vám zašlu dotazník.

2. **Druhou pozitivní změnou je i současný pokles úrokových sazeb.** V tuto chvíli se nám již vyplatí od uzavřené úvěrové smlouvy odstoupit a uzavřít novou. Rozdíly ve splátkách se nám i při zaplacení pokuty za nečerpání již sjednaného úvěru vrátí během několika měsíců.

**Souhra obou okolností nám umožní poměrně výrazně ušetřit. Do nejbližšího shromáždění získáme nabídky od bank a vše konkretizujeme i z hlediska dopadů na Vaše platby.**

**Další shromáždění:** Projednání a hlasování o obou výše zmíněných bodech zařadíme do programu dalšího shromáždění, které proběhne v průběhu dubna 2024. Budu Vás v předstihu informovat.

Děkuji a přeji Vám hezké dni!

S pozdravem,\
Pavel Moravec