---
title: Záříjové novinky
publishDate: 'September 4 2025'
tags:
  - "2025"
  - oznameni
---

Vážení vlastníci,

rádi bychom krátce shrnuli poslední informace týkající se revitalizace domu. Stavební úřad i přes připomínky jedné z vlastniček opět vydal stavební povolení k realizaci projektu revitalizace odsouhlaseného na shromáždění v roce 2022. Vlastnička se bohužel opět odvolala. Naše vyjádření je v přípravě, poté případ opět poputuje na magistrát, kde může dojít k:

1. návratu případu na stavební úřad,
2. potvrzení platnosti stavebního povolení (s podmínkami nebo bez) a jeho okamžité nabytí platnosti bez možnosti dalšího odvolání.

## Otázka vlastnictví a financování balkónů
Na dubnovém shromáždění vlastnička zpochybňovala platnost rozhodnutí z roku 2022 s tvrzením, že o soukromých částech (balkónech) není možné společně rozhodovat. Námitka nebyla vznesena ve lhůtě 3 měsíců od shromáždění, přesto jsme argumenty prověřili:

### Stanoviska odborníků
**Nezávislý právní rozbor** potvrzuje, že balkony tvoří konstrukční část pláště domu, jsou kotveny do jeho nosných částí a tvoří jeho vizuální charakteristiku. Dle nařízení vlády č. 366/2013 Sb. jsou balkony společnou částí domu. Současná legislativa neumožňuje vlastnictví balkónů jednotlivými členy – jsou nedílnou součástí budovy.

**Magistrátní právník (rozhodnutí z 23.4.2024)** uvádí, že lodžie, balkony a terasy jsou konstrukční prvky vnějšího pláště budovy, které musí být společnými částmi domu. Plní technické, estetické a architektonické funkce.

**Policie ČR (zpráva z 26.10.2023)** potvrdila, že členové SVJ řádně odsouhlasili revitalizaci včetně balkónů. Rozúčtování nákladů (společné prostory dle podílů, balkony pouze příslušným vlastníkům) není v rozporu se zákonem ani stanovami. Jednání výboru nelze posoudit jako trestný čin.

Plné znění těchto dokumentů Vám na vyžádání rádi poskytneme.

## Otázka odkupu pozemků
Stěžovatelka tvrdila, že pozemky na severní straně by nebylo nutné odkupovat. Dne 16. 5. 2025 Praha 14 písemně potvrdila, že odkup by nutný byl. Přesunutí balkónů na jižní stranu k bytovým jednotkám přináší úsporu nákladů spojených s odkupem městských pozemků.

## Závěr
Probíhající odvolací řízení zdržuje dokončení stavby. Projekt byl řádně připraven a v roce 2022 jej odsouhlasila téměř 90% většina vlastníků. Každý měsíc odkladu znamená vyšší provozní náklady, ohrožení čerpání dotace a oddaluje úspory, zvýšení kvality našeho bydlení i hodnoty nemovitostí, které revitalizace přinese.

## Provozní informace
### Plánovaná instalace odvzdušňovacích ventilů
Pro řešení problémů se zavzdušněním topného systému navrhujeme instalaci samoodvzdušňovacích ventilů v nejvyšších patrech (cca 110 Kč/kus). Dvě vlastničky již projevili nesouhlas s tímto řešením s argumentem, že radiátory jsou soukromé. Odvzdušnění v nejvyšším podlaží však ovlivňuje funkčnost celé topné soustavy (společné části). Téma bude po získání expertního názoru projednáno na shromáždění nebo per rollam.

### Odvod vody ze střechy
Někteří z Vás hlásili problém se svodem vody ze střechy během epizod intenzivních srážek. Děkujeme! Původně jsme se domnívali, že příčinou je provizorní napojení svodů, které zatím nelze dokončit kvůli chybějícímu stavebnímu povolení. Při kontrole však stavebník zjistil, že průtok blokovalo uhynulé zvíře. Závada bude v nejbližších dnech odstraněna.

### Výběrové řízení na garáže
S koncem dovolenkové sezóny se pustíme do výběrového řízení na garáže formou aukce. O přesných datech budete včas informováni.

### Vypořádání základního kapitálu družstva
Stěžovatelka nás kontaktovala s podezřením z machinací s účty družstva. Družstvo je roky neaktivní bez zvoleného orgánu. Základní jmění družstva je v účetnictví SVJ pravděpodobně evidováno jako závazek SVJ vůči družstvu a jedná se o částku, která by teoreticky mohla stačit na pokrytí nákladů na jeho likvidaci. Pokud by členové chtěli situaci řešit, museli by svolat schůzi a delegovat likvidátora.
